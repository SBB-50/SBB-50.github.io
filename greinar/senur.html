<pre><code>Ég fór í göngutúr í dag, og var að ræða við vin min um miðbæinn og menningu hans. Ég og þessi vinur minn vorum svolítið sammála um að það aðmiðbærinn hefur að miklu leyti misst &#39;sína&#39; menningu, ef hann hafði hana einhverntímann. Frekar er sú sena sem á sér stað í miðbænum uppgerð af mörgum smærri senum sem eiga sér stað að miklu leyti í miðbænum. Það eru dæmi eins og hinar fjölbreyttu tónlistarsenur og myndlistarsenur (að miklu leyti þær ólöglegu, t.d. götulista- og graffsenan), ásamt hjólabrettasenunni, en ég skal alveg viðurkenna að mikilvægi hennar gæti vel verið ýkt í mínum huga, af augljósum ástæðum fyrir þá sem þekkja mig. Þetta er ekki endilega vegna þess að allir sem eru í miðbænum taka þátt í þeim, en vegna þess að það er næstum óhjákvæmilegt að taka eitthvað eftir þeim ef maður eyðir einhverjum tíma í miðbænum. Það myndu margir telja djammmenningu miðbæjarins með í þennan lista, en ég geri það ekki þar sem að sú menning er að miklu leyti innflutt og innihaldslaus. Það sem ég meina með því er að fólk kemur í miðbæinn til að drekka, dansa og spjalla við vini sína, og fer svo að því verki loknu. Það er ekkert að þessu, en þetta bætir engu við menningu miðbæjarins.
</code></pre>

